 ¿De que valerá tanta palabra -tanta imaxe-
cando o óxido que nos alimenta se estenda como a néboa?
¿De qué os berros, as bandeiras, os odios coma grotos de preguiza e de envexa?

Abriranse as portas e entrará o tempo inventado coma un cabalo ao galope entra
Xa non crecerá a herba, xa non haberá tileiros nen madreselvas

Haberá un deserto ermo de xofre e terra
Un muíño roto, 
un muro sen pedras e unha fervenza seca
Unha mañá sen luz que será noite na fraga inhabitada que xa ninguén lembra

Pero agora, ¡agora!, 
miro cara arriba e vexo un azul que me alimenta
Un azul que non é tristeza, nin madeixa de cobiza, nin desfeita
É mar 
é ceo
é brazo partido
é palma aberta
É unha chamada pra saír da agonía que preside o mundo dos que non atopan resposta

Un volcan durmido que estoupará na indignación do que sofre e non se queixa
Escoitando mentiras coma un sol que non quenta, unha froita envelenada, unha escultura demasiado perfecta

Non pasará nada ata que pase 
Ata que acendamos a primeira fogueira 
Camiñando na corda que sostén a guillotina que por mil pescozos se estenda e mude o mundo
Ou polo menos que pareza
Que non nos gusta o que pasa nesta vida de merda

¡Chimpa o reloxo do pulso!
¡Rompamos as cadeas!
¡Derrubemos ao unísono todo aquilo que nos afogha e nos goberna!

