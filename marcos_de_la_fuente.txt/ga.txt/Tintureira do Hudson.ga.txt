

Tintureira do Hudson



Levitas – o propio-

Levitas 
Descalza
Por riba das pedras
Quedas
Apesaradas pois agardaban a túa chegada e

Levitas
Entre as follas que índa non tocan o chan
Coma ti
Perfidia do serán que buligas
Luscofusco que fuxe a poñente

Levitas
Florece a pel na luz que a percorre
Un xardín – o propio- arrolado polo vento 
Xogan as cores a xuntarse todas
Procura o ar a súa gravidade

Levitas
O seguinte paso non será lembrado
Tampouco o anterior
Tan pouco necesitas para prender o lume
lume que quenta a memoria amorriñandoa

Levitas
Onde o imaxinado colle forza e substancia
Ata mudar na realidade
Alenta un tempo novo
Un tento inda non coñecido




Agasallo – amasas -

Somos auga que pensa

auga que sinte

Na sabedoría da auga que tanto percorreu 
deixaremos a nosa tintura como agasallo
e ó que permanece non pesa mais do que levamos

Somos auga que sinte

auga que pensa

Caen as ondas no tecido que amasas
Adivíñase o futuro nas costuras 
Cicatrices rampantes que portan unha mensaxe

Somos auga que pensa

Auga que sinte




Upstate Meiga 

Meiga doce de auga
apareces e desapareces na noitiña
iluminada e misturada co aire que respiramos
arume do teu corpo
da tua presencia no líquido
instinto que dixitas
debuxando novos reflexos cos teus dedos nús

Meiga de auga doce
curandeira da dor allea
errante polo río
nas túas costas o bosque batendo
o milagre das cores que latexas
cadencia milenaria
limpando espellos vellos no leito

Meiga doce de auga
fervenza o ceo
que emerxe na tua figura
limpadora de almas
que tendes ó final do día
aureana e lavandeira
mentres todos dormen

son almas novas, agardando




Alecrín (Romeu)

Xa cae a tardiña
E quedan aínda 
As luces preguiceiras 
Que non queren voltar pra casa

Xunta da noite
Cerradiña
Baixarán ó río as estrelas
Pra voltar axiña ó ceo

Alecrín, alecrín (Romeu)
Non me dixeras que andabas fuxida da terra
Asolagada nos teus soños

Alecrín, alecrín (Romeu)
A túa maxia é non coñecer o camiño de volta
Non esgazar os espellos do horizonte








Marcos de la Fuente
Octubre 2020. Nueva York


















